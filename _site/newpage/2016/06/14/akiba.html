<h3 id="akihabara">Akihabara</h3>
<h4>ย่านอากิฮาบาระ (秋葉原, Akihabara) หรือนิยมเรียกว่า “อกิบะ (Akiba)” ตั้งอยู่ใจกลางโตเกียว มีชื่อเสียงเป็นอย่างมากเกี่ยวกับเครื่องใช้ไฟฟ้า และเป็นแหล่งของโอตาคุ (otaku) ที่โด่งดังในญี่ปุ่น โดยร้านโอตาคุเหล่านี้จะมีกระจายอยู่ทั่วไปตามร้านขายเครื่องไฟฟ้าต่างๆ ถนนเส้นหลักของย่านนี้นั่นก็คือ ชุโอะ โดริ (Chuo Dori) จะปิดการจราจรและเปลี่ยนเป็นถนนคนเดินทุกวันอาทิตย์ประมาณ 13.00 – 18.00 น. ยกเว้นเดือนตุลาคมถึงมีนาคมจะปิดถนนถึงประมาณ 17.00 น.

<br /><br />เดิมทีย่านอากิฮาบาระนั้นไม่ได้ใหญ่ขนาดนี้ แต่หลังจากมีการต่อเติมสถานีอากิฮาบาระและมีการก่อสร้างอาคารใหม่ๆขึ้นมา ซึ่งอาคารเหล่านี้ล้วนแต่เป็นร้านขายเครื่องใช้ไฟฟ้าขนาดใหญ่ มีทั้งร้านโยโดบาชิ (Yodobashi) และร้าน Akihabara Crossfield จึงทำให้ย่านนี้หลายเป็นศูนย์กลางของแหล่งสินค้าอิเล็กทรอนิกส์และเครื่องใช้ไฟฟ้าที่โด่งดังของโตเกียว

<br /><br />เครื่องใช้ไฟฟ้าและสินค้าอิเล็กทรอนิกส์ ร้านขายเครื่องใช้ไฟฟ้ากว่า 100 ร้าน ตั้งเรียงรายกันอยู่ในเส้นชุโอ-โอริ มีทั้งร้านเล็กๆที่ขายของเฉพาะทางไปจนถึงร้านขนาดใหญ่ที่รวมเครื่องใช้ไฟฟ้าไว้มากมายหลากหลายชนิด ถนนเส้นนี้เปรียบเหมือนเส้นหลักของย่านอากิฮาบาระเลยก็ว่าได้ เพราะมีสินค้าหลากหลายประเภทให้เลือกซื้อ เช่น คอมพิวเตอร์รุ่นใหม่ล่าสุด, กล้องถ่ายรูป, ทีวี, มือถือ, อุปกรณ์อิเล็กทรอนิกส์ รวมถึงสินค้ามือสองหรืออะไหล่ต่างๆ แบรนด์ร้านค้าที่จะพบได้บ่อยที่สุดก็คือ Sofmap and Laox ซึ่งมีสาขาเยอะมาก นอกจากนี้ยังมีร้านกล้องขนาดใหญ่ที่เป็นที่นิยมของคนทั่วไป Yodobashi Camera ร้านนี้ตั้งอยู่ทางฝั่งตะวันออกของสถานี</h4>
